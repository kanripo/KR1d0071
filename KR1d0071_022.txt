# -*- mode: mandoku-view -*-
#+TITLE: 禮記述註
#+DATE: 2015-09-23 09:38:35
#+PROPERTY: JUAN 22
<pb:KR1d0071_WYG_022-1a>¶
欽定四庫全書¶
　禮記述註卷二十二¶
　　　　　　　　　　　安溪　李光坡　撰¶
　　哀公問第二十七¶
哀公問於孔子曰大禮何如君子之言禮何其尊也孔¶
子曰丘也小人不足以知禮君曰否吾子言之也¶
　集說曰哀公魯君名蔣大禮謂禮之大者何其尊言¶
　稱揚之甚¶
<pb:KR1d0071_WYG_022-1b>¶
孔子曰丘聞之民之所由生禮為大非禮無以節事天¶
地之神也非禮無以辨君臣上下長幼之位也非禮無¶
以别男女父子兄弟之親昏姻䟽數之交也君子以此¶
之為尊敬然¶
　註曰君子以此之為尊敬然言君子以此故尊禮¶
　馬氏曰節者事天地之神各以其位各以其時皆有¶
　禮以節之也¶
然後以其所能教百姓不廢其㑹節¶
<pb:KR1d0071_WYG_022-2a>¶
　疏曰君子既知所生由禮故尊而學之學之既能廻¶
　持此能以教百姓也　熊氏曰天地君臣男女令行¶
　禮各有時則㑹不廢行禮各有儀則節不廢¶
有成事然後治其雕鏤文章黼黻以嗣¶
　註曰上事行於民有成功乃後續以治文飾以為尊¶
　卑之差　集說曰雕鏤祭器之飾文章黻黻祭服之¶
　飾也¶
其順之然後言其喪算備其鼎俎設其豕腊修其宗廟¶
<pb:KR1d0071_WYG_022-2b>¶
嵗時以敬祭祀以序宗族即安其居節醜其衣服卑其¶
宫室車不雕幾器不刻鏤食不貳味以與民同利昔之¶
君子之行禮者如此¶
　註云言語也算數也即就也醜類也幾附纒之也言¶
　君子既尊禮民以為順乃後語以喪祭之禮就安其¶
　居處正以衣服教之節儉與之同利者上下俱足也¶
　　疏曰算數也喪算喪紀節數也就安其居謂隨其¶
　風俗山川溪谷之異而安之不使山者居川渚者居¶
<pb:KR1d0071_WYG_022-3a>¶
　中原是也節正也節醜衣服正其民衣服使得其類¶
　也衣服異宜器械異制是也卑其宫室不峻宇雕牆¶
　也幾沂鄂也謂不雕鏤使有沂鄂也與民同利者非¶
　惟教民如此而君亦不奢飾與百姓同其利潤也¶
公曰今之君子胡莫之行也孔子曰今之君子好實無¶
厭淫徳不倦荒怠敖慢固民是盡午其衆以伐有道求¶
得當欲不以其所昔之用民者由前今之用民者由後¶
今之君子莫為禮也¶
<pb:KR1d0071_WYG_022-3b>¶
　集說曰實貨財也淫徳放蕩之行也固如固獲之固¶
　言取之力也盡謂竭其所有也午與迕同午其衆違¶
　逆衆心也求得當欲言不過求以稱其私欲而已不¶
　以其所不問其理之所在也由前由古之道由後由¶
　今之道也　坡謂自貨實無厭以下皆死亡之道也¶
　反而觀之則民之由生斷可識矣¶
孔子侍坐於哀公哀公曰敢問人道誰為大孔子愀然¶
作色而對曰君之及此言也百姓之徳也固臣敢無辭¶
<pb:KR1d0071_WYG_022-4a>¶
而對人道政為大¶
　集說曰愀然悚動之貌作色變色也百姓之徳猶言¶
　百姓之幸也敢無辭猶言豈敢無辭¶
公曰敢問何謂為政孔子對曰政者正也君為正則百¶
姓從政矣君之所為百姓之所從也君所不為百姓何¶
從公曰敢問為政如之何孔子對曰夫婦别父子親君¶
臣嚴三者正則庶物從之矣¶
　集說曰夫婦父子君臣三綱也庶物衆事也¶
<pb:KR1d0071_WYG_022-4b>¶
公曰寡人雖無似也願聞所以行三言之道可得聞乎¶
　註曰無似猶言不肖¶
孔子對曰古之為政愛人為大所以治愛人禮為大所¶
以治禮敬為大敬之至矣大昏為大大昏至矣大昏既¶
至冕而親迎親之也親之也者親之也是故君子興敬¶
為親舍敬是遺親也弗愛不親弗敬不正愛與敬其政¶
之本與¶
　方氏曰夫婦有内外之位故曰别父子有慈孝之恩¶
<pb:KR1d0071_WYG_022-5a>¶
　故曰親君臣有上下之分故曰嚴易曰有夫婦然後¶
　有父子有父子然後有君臣故先後之序如此三者¶
　之正一以夫婦為之本故後言大昏為大也政在養¶
　人故古之為政愛人為大然而愛之無節則墨氏之¶
　兼愛矣安能無亂乎故曰所以治愛人禮為大禮止¶
　於敬而已故曰所以治禮敬為大禮以敬為主而大¶
　昏又為至焉故曰敬之至矣大昏為大大昏既為敬¶
　之至故雖天子諸侯之尊亦必冕而親迎也已親其¶
<pb:KR1d0071_WYG_022-5b>¶
　人乃所以使人之親已故曰親之也者親之也冕而¶
　親迎本敬也必如是而後謂之親之可見興舉是敬¶
　則為親愛舍此敬則為遺棄親愛也弗愛則無以相¶
　合而其情疏故不親弗敬則無以相别而其情䙝故¶
　不正愛敬之道其始本於閨門之内及擴而充之其¶
　愛至於不敢惡於人其敬至於不敢慢於人而徳教¶
　加於百姓刑於四海故曰愛與敬其政之本與¶
公曰寡人願有言然冕而親迎不已重乎孔子愀然作¶
<pb:KR1d0071_WYG_022-6a>¶
色而對曰合二姓之好以繼先聖之後以為天地宗廟¶
社稷之主君何謂已重乎公曰寡人固不固焉得聞此¶
言也寡人欲問不得其辭請少進¶
　疏曰昏禮迎婦公羊說自天子至庶人皆親迎左氏¶
　說天子至尊無敵故無親迎之禮諸侯有故若疾病¶
　則使上卿迎上公臨之　集說曰寡人固自言其固¶
　陋也不固焉得聞此言者言若不固陋則不以此為¶
　問安得聞此言乎請少進者幸孔子更畧有以進教¶
<pb:KR1d0071_WYG_022-6b>¶
　我也　石梁王氏曰併言天地非止諸侯之禮也¶
孔子曰天地不合萬物不生大昏萬世之嗣也君何謂¶
已重焉孔子遂言曰内以治宗廟之禮足以配天地之¶
神明出以治直言之禮足以立上下之敬物恥足以振¶
之國恥足以興之為政先禮禮其政之本與¶
　註曰直猶正也正言謂出政教也政教有夫婦之禮¶
　焉昏義曰天子聽外治后聽内職　熊氏曰祖宗者¶
　魂氣歸天形魄歸地是天地間之神明也大昏既成¶
<pb:KR1d0071_WYG_022-7a>¶
　有夫婦以主宗廟之祭足以配享祖考之神明而消¶
　怨恫有夫婦以明男教女順足以振諸臣之肅敬而¶
　杜陵夷由是三綱既正而庶物從之事之廢墜可恥¶
　者足以振之而革故鼎新國之衰弱可恥者足以興¶
　之而威内捍外凡此皆為政之事而始於昏禮然則¶
　昏禮其政之根本與¶
孔子遂言曰昔三代明王之政必敬其妻子也有道妻¶
也者親之主也敢不敬與子也者親之後也敢不敬與¶
<pb:KR1d0071_WYG_022-7b>¶
君子無不敬也敬身為大身也者親之枝也敢不敬與¶
不能敬其身是傷其親傷其親是傷其本枝從而亡三¶
者百姓之象也身以及身子以及子妃以及妃君行此三¶
者則愾乎天下矣大王之道也如此則國家順矣¶
　集說曰敬吾身以及百姓之身敬吾子以及百姓之子¶
　敬吾妻以及百姓之妻愾猶至也大王愛民之君也¶
　嘗言不以養人者害人故曰大王之道也　熊氏曰¶
　無不敬言妻子皆敬也三者百姓之象言身妻子百¶
<pb:KR1d0071_WYG_022-8a>¶
　姓皆有是吾之妻子與身乃民間妻子與身之象也¶
　　坡謂公子荆之母嬖哀公不用釁夏之言卒立為¶
　夫人以荆為太子國人始惡之此事在二十四年孔¶
　子已殁矣或是子先覺其微而警之或時已嬖而子¶
　譏之皆不可考然可見其切中而哀公失國之所由¶
　聖人之因病發藥信而有徴矣¶
公曰敢問何謂敬身孔子對曰君子過言則民作辭過¶
動則民作則君子言不過辭動不過則百姓不命而敬¶
<pb:KR1d0071_WYG_022-8b>¶
恭如是則能敬其身能敬其身則能成其親矣¶
　集說曰在上者言雖過民猶以為辭辭者言之成文¶
　者也動雖過民猶以為則則者動之成法者也此所¶
　以君子之言動不敢有過俱無過則民不待命令之¶
　及而自知敬其上矣民皆敬上則君之身不為人所¶
　辱方謂之能敬身成其親者不使親名為人所毁也¶
公曰敢問何謂成親孔子對曰君子也者人之成名也¶
百姓歸之名謂之君子之子是使其親為君子也是為¶
<pb:KR1d0071_WYG_022-9a>¶
成其親之名也已孔子遂言曰古之為政愛人為大不¶
能愛人不能有其身不能有其身不能安土不能安土不¶
能樂天不能樂天不能成其身¶
　疏曰不能愛人人則害之故不能保有其身避其禍¶
　害流移失業是不能安土身既失業不知已過所招¶
　乃更怨天是不能樂天也不能樂天不自知其罪將¶
　謂天之濫罰罪惡之事無所不為是不能成其身¶
　坡謂此申上身以及身三句盖能敬身則能愛人之¶
<pb:KR1d0071_WYG_022-9b>¶
　身能愛人之身則愈可以成身以見成已成物非二¶
　道也¶
公曰敢問何謂成身孔子對曰不過乎物¶
　應氏曰物者實然之理也性分之内萬物皆備仁人¶
　孝子不過乎物者即其身之所履皆在義理之内而¶
　不過焉猶大學之止於仁止於孝也違則過之止則¶
　不過矣物有定理理有定體雖聖賢豈加毫末於此¶
　哉亦盡其當然而止耳¶
<pb:KR1d0071_WYG_022-10a>¶
公曰敢問君子何貴乎天道也孔子對曰貴其不已如¶
日月東西相從而不已也是天道也不閉其久是天道¶
也無為而物成是天道也已成而明是天道也¶
　註曰不閉其久通其政教不可以倦　集說曰日月¶
　相從不已繼明照於四方也不閉其久窮則變變則¶
　通也無為而成不言而信不怒而威也已成而明為¶
　法於天下可傳於後世也　熊氏曰貴謂不過也實¶
　理在我莫非天所賦子故曰天道哀公聞不過乎物¶
<pb:KR1d0071_WYG_022-10b>¶
　之言乃知物為天道矣故又問君子何為而貴之夫¶
　子對以貴其至誠不息如日月以下皆推言不已之¶
　意¶
公曰寡人憃愚㝠煩子志之心也¶
　註曰志讀為識識知也㝠煩者言不能明理此事子¶
　之心所知也欲其要言使易行¶
孔子蹴然避席而對曰仁人不過乎物孝子不過乎物¶
是故仁人之事親也如事天事天如事親是故孝子成¶
<pb:KR1d0071_WYG_022-11a>¶
身公曰寡人既聞此言也無如後罪何孔子對曰君之¶
及此言也是臣之福也¶
　疏曰言仁人事親以敬如以事天相似敬親與敬天¶
　同也事天以孝愛如人事親孝愛相似愛天與愛親¶
　同也稱仁人則孝子也據其愛則稱仁人據其事親¶
　則稱孝子内則孝敬於父母外則孝敬於天地其間¶
　無所不行孝敬故云孝子成身也　坡謂此聖人遺¶
　言也觀其下手工夫言行不過而已不過者不過乎¶
<pb:KR1d0071_WYG_022-11b>¶
　物也何以能不過純其仁孝之心而已此西銘之宗¶
　祖¶
　　仲尼燕居第二十八¶
　　　疏曰鄭云善其不倦燕居猶使三子侍言及於禮退¶
　　　朝而處曰燕居¶
仲尼燕居子張子貢言游侍縱言至於禮子曰居女三¶
人者吾語女禮使女以禮周流無不徧也子貢越席而¶
對曰敢問何如子曰敬而不中禮謂之野恭而不中禮¶
<pb:KR1d0071_WYG_022-12a>¶
謂之給勇而不中禮謂之逆子曰給奪慈仁¶
　集說曰縱言汎言諸事也周流無不徧者隨遇而施¶
　無不中節也敬以心言恭以容言禮雖以敬恭為主¶
　然違於節文則有三者之弊給者足恭便佞之貌逆¶
　者悖戾爭鬭之事夫子嘗言恭而無禮則勞勇而無¶
　禮則亂給則勞逆則亂矣夫子於三者之弊獨言給¶
　之為害何也盖野與逆二者猶是直情徑行而然使中¶
　於禮則無此患矣惟足恭便給之人是曲意徇物致¶
<pb:KR1d0071_WYG_022-12b>¶
　飾於外務以悦人貌雖類於慈仁而本心之徳則亡¶
　矣故謂之奪慈仁謂巧言令色鮮矣仁而恥乎足恭¶
　正此意也¶
子曰師爾過而商也不及子産猶衆人之母也能食之¶
不能教也子貢越席而對曰敢問將何以為此中者也¶
子曰禮乎禮夫禮所以制中也¶
　註曰言子産慈仁多不矜莊又與子張相反禮乎禮¶
　惟有禮也¶
<pb:KR1d0071_WYG_022-13a>¶
子貢退言游進曰敢問禮也者領惡而全好者與子曰¶
然然則何如子曰郊社之義所以仁鬼神也嘗禘之禮¶
所以仁昭穆也饋奠之禮所以仁死喪也射鄉之禮所¶
以仁鄉黨也食饗之禮所以仁賓客也¶
　註曰領猶治也好善也仁猶存也凡存此者所以全¶
　善之道也郊社嘗禘饋奠存死之善者也射鄉食饗¶
　存生之善者也郊有后稷社有句龍　疏曰領惡全¶
　好治去惡事而留全善事也仁謂仁恩相存念也郊¶
<pb:KR1d0071_WYG_022-13b>¶
　社五者皆是存留死生事之善者善事既全則惡事¶
　除去也　坡謂註疏訓說正當胍絡分明真解經之¶
　體也如陳氏所引欲深反淺欲切反泛朱子嘗言方¶
　觀大學即說向中庸上彼此迷暗互相連累又言胡¶
　氏踢著脚趾即是仁盖當時已患此矣卷内如此多¶
　有不敢悉信因附說於此¶
子曰明乎郊社之義嘗禘之禮治國其如指諸掌而已¶
乎¶
<pb:KR1d0071_WYG_022-14a>¶
　集說曰明乎郊社之義則事天如事親明乎嘗禘之¶
　禮則事親如事天仁人孝子明於此故能推民胞物¶
　與之心而天下國家有不難治者矣¶
是故以之居處有禮故長幼辨也以之閨門之内有禮¶
故三族和也以之朝廷有禮故官爵序也以之田獵有¶
禮故戎事閑也以之軍旅有禮故武功成也¶
　集說曰三族父子孫也上文言郊社以下五者此又¶
　言居處以下五事皆所以明禮之無乎不在也　熊¶
<pb:KR1d0071_WYG_022-14b>¶
　氏曰戎事閑是預熟其攻伐擊刺之節軍旅有禮者¶
　進退有度左右有局¶
是故宫室得其度量鼎得其象味得其時樂得其節車¶
得其式鬼神得其饗喪紀得其哀辨說得其黨官得其¶
體政事得其施加於身而措於前凡衆之動得其宜¶
　註曰凡言得者得法於禮也量豆區斗斛也味酸苦¶
　之屬也辨禮之說謂禮樂之官教學者黨類也　疏¶
　曰度謂高下大小象謂法象言量鼎各得其制依禮¶
<pb:KR1d0071_WYG_022-15a>¶
　之法象易云以制器者尚其象時謂春酸夏苦之屬¶
　節謂樂曲之節辨説得其黨言分辨論説詩書禮樂¶
　之等各得其黨類不乖事之義理加於身二句合結¶
　用禮之功也衆謂萬事也　方氏曰陽而不散隂而¶
　不宻剛氣不怒柔氣不攝所謂樂得其節也車得其¶
　式者六等之數作車之式也五路之用乗車之式也¶
　鬼神得其享者若天神皆降地秪皆出人鬼皆格可¶
　得而禮是矣喪紀得其哀者或發於容體或發於聲¶
<pb:KR1d0071_WYG_022-15b>¶
　音或發於言語飲食或發於居處衣服而各得其哀¶
　也官得其體若天官掌邦治地官掌邦教之類政事¶
　得其施若施典於邦國施則於都鄙施法於官府之¶
　類　坡謂自郊社之義至此皆用禮而好是所當全¶
　者宫室得其度以下語若無序似記者之未工也¶
子曰禮者何也即事之治也君子有其事必有其治治¶
國而無禮譬猶瞽之無相與倀倀乎其何之譬如終夜¶
有求於幽室之中非燭何見若無禮則手足無所措耳¶
<pb:KR1d0071_WYG_022-16a>¶
目無所加進退揖讓無所制是故以之居處長幼失其¶
别閨門三族失其和朝廷官爵失其序田獵戎事失其¶
䇿軍旅武功失其制宫室失其度量鼎失其象味失其¶
時樂失其節車失其式鬼神失其饗喪紀失其哀辨説¶
失其黨官失其體政事失其施加於身而錯於前凡衆之¶
動失其宜如此則無以祖洽於衆也¶
　註曰凡言失者無禮故也䇿謀也祖始也洽合也言¶
　失禮無以為衆倡始無以合和衆　熊氏曰倀倀無¶
<pb:KR1d0071_WYG_022-16b>¶
　定向貌䇿講武教戰之謀制全師克敵之法　坡謂¶
　此失禮而惡是所當領者¶
子曰慎聽之女三人者吾語女禮猶有九焉大饗有四¶
焉苟知此矣雖在畎畆之中事之聖人已兩君相見揖¶
讓而入門入門而縣興揖讓而升堂升堂而樂闋下管¶
象武夏籥序興陳其薦俎序其禮樂備其百官如此而¶
后君子知仁焉行中䂓還中矩和鸞中采齊客出以雍¶
徹以振羽是故君子無物而不在禮矣入門而金作示¶
<pb:KR1d0071_WYG_022-17a>¶
情也升歌清廟示徳也下而管象示事也是故古之君¶
子不必親相與言也以禮樂相示而已¶
　註曰大饗謂饗諸侯來朝者也四者謂金再作升歌¶
　清廟下管象縣興金作也金再作者獻主君又作也¶
　下謂堂下也象武武舞也夏籥文舞也序更也堂下¶
　吹管舞文武之樂更起也　疏曰縣興者謂鐘磬興¶
　而動作也樂闋者主賓升堂主人獻賓賓卒爵而樂¶
　闋一也賓酢主君而縣興主君飲畢而樂闋二也升¶
<pb:KR1d0071_WYG_022-17b>¶
　歌清廟三也下管象武四也但此下管象武之上少¶
　升歌清廟之一句行中䂓至徹以振羽者是四禮之¶
　外加有此五事總為九也行中䂓者謂曲行五也還¶
　中矩者謂方行六也和鸞中采齊者謂出門迎賓之¶
　時七也客出之時歌雍詩以送之八也振羽即振鷺¶
　詩禮畢徹器之時歌之九也金性内明象人情主人¶
　獻賓而金作是示賓以恩情賓酢主人而金作是示¶
　主人以敬情示徳者清廟頌文王之徳事王業之大¶
<pb:KR1d0071_WYG_022-18a>¶
　事也　熊氏曰知仁者知主君親厚相愛之心也示¶
　徳示賓主修徳相讓也示事示賓主修明政刑而有¶
　師事也　坡謂九節王氏盧氏各自為分又皆與鄭¶
　别妄意折衷則入門一也升堂二也升堂樂闋三也¶
　升歌下管四也陳其薦俎三句五也行中䂓二者六¶
　也和鸞中采齊七也客出以雍八也徹以振羽九也¶
　各以一節之條貫分之若樂闋乃賓主相獻之一節¶
　行旋乃舉歩之一節而皆分為二又不計陳其薦俎¶
<pb:KR1d0071_WYG_022-18b>¶
　三者不能無疑故敢合三家而竊正之¶
子曰禮也者理也樂也者節也君子無理不動無節不¶
作不能詩於禮繆不能樂於禮素薄於徳於禮虗¶
　註曰繆誤也素猶質也歌詩所以通禮意也作樂所¶
　以同成禮文也崇徳所以實禮行也　疏曰前經大¶
　饗有禮樂之事故此經申明禮樂之義詩能通達情¶
　意得則行禮審正若不能詩則情意隔絶於禮錯繆¶
　樂有音聲綴兆干戚文飾於禮若不能習樂則於禮¶
<pb:KR1d0071_WYG_022-19a>¶
　樸素内心厚於其徳則外充實若内心淺薄於徳則¶
　於外禮空虚言徳是百行之本樂是禮中之别故明¶
　禮須詩樂及徳乃為善也　集說曰樂記言樂者天¶
　地之和也禮者天地之序也此言禮者理也樂者節¶
　也盖禮得其理則有序而不亂樂得其節則雖和而¶
　不流君子無理不動防其亂也無節不作防其流也¶
子曰制度在禮文為在禮行之其在人乎子貢越席而¶
對曰敢問䕫其窮與子曰古之人與古之人也達於禮¶
<pb:KR1d0071_WYG_022-19b>¶
而不達於樂謂之素達於樂而不達於禮謂之偏夫䕫¶
達於樂而不達於禮是以傳於此名也古之人也¶
　疏曰言䕫禮樂兼有但樂優於禮非是不能行禮但¶
　不特通達非謂全不知於禮為困窮也故虞書舜命¶
　伯夷典朕三禮伯夷讓䕫是䕫知禮也古之人與言¶
　與今人别也古之人也更重美䕫　馬氏曰簠簋俎¶
　豆所謂制度也升降上下所謂文為也　坡謂疏引¶
　尚書至確恐此記有所未盡¶
<pb:KR1d0071_WYG_022-20a>¶
子張問政子曰師乎前吾語女乎君子明於禮樂舉而¶
錯之而已¶
　集說曰前吾語女謂昔者已嘗告汝矣舉而錯之謂¶
　舉禮樂之道而施之政事也¶
子張復問子曰師爾以為必鋪几筵升降酌獻酬酢然¶
後謂之禮乎爾以為必行綴兆興羽籥作鐘鼓然後謂¶
之樂乎言而履之禮也行而樂之樂也君子力此二者¶
以南靣而立夫是以天下太平也諸侯朝萬物服體而¶
<pb:KR1d0071_WYG_022-20b>¶
百官莫敢不承事矣¶
　疏曰力謂勉力也二者禮樂之事　集說曰萬物服¶
　體謂萬事皆從其理　坡謂言者言禮也行者行禮¶
　也此記亦似未盡盖不言何言何行而僅云言行則¶
　惡亦有言行也中庸言庸言庸行比此便别¶
禮之所興衆之所治也禮之所廢衆之所亂也目巧之¶
室則有奥阼席則有上下車則有左右行則有隨立則¶
有序古之義也¶
<pb:KR1d0071_WYG_022-21a>¶
　註曰衆之所治衆之所以治也衆之所亂衆之所以¶
　亂也目巧謂但用巧目善意作室不由法度猶有奥¶
　阼賓主之處也自目巧以下古今常事不可廢改也¶
　　集說曰室之有奥所以為尊者所處堂之有阼所¶
　以為主人之位也席或以南方為上或以西方為上¶
　詳見曲禮車之尊位在左父之齒隨行貴賤長幼各¶
　有所立之位此皆古聖人制禮之義也　熊氏曰承¶
　上文而言吾身之禮樂固足以致太平而禮樂之文¶
<pb:KR1d0071_WYG_022-21b>¶
　亦不可無故以禮文興廢為治亂所從言之　坡謂¶
　自目巧以下言衆之所治也¶
室而無奥阼則亂於堂室也席而無上下則亂於席上¶
也車而無左右則亂於車也行而無隨則亂於塗也立¶
而無序則亂於位也¶
　坡謂此節言禮之所廢衆之所亂也¶
昔聖帝明王諸侯辨貴賤長幼逺近男女外内莫敢相¶
踰越皆由此塗出也三子者既得聞此言也於夫子昭¶
<pb:KR1d0071_WYG_022-22a>¶
然若發矇矣¶
　集說曰貴賤以爵言長幼以齒言逺近以親踈言男¶
　女以同異言外内以位序言也　方氏曰發矇者若¶
　目不明為人所發而有所見也　坡謂此塗即指奥¶
　阼之等盖禮無過於此者¶
　　孔子閒居第二十九¶
　　　疏曰善其無倦而不衰退燕避人曰閒¶
孔子閒居子夏侍子夏曰敢問詩云凱弟君子民之父¶
<pb:KR1d0071_WYG_022-22b>¶
母何如斯可謂民之父母矣孔子曰夫民之父母乎必¶
達於禮樂之原以致五至而行三無以横於天下四方¶
有敗必先知之此之謂民之父母矣¶
　集說曰詩大雅泂酌之篇凱樂也弟易也横者廣被¶
　之意言三無五至之道廣被於天下也四方將有禍¶
　之釁而必能先知者以其切於憂民是以能審治亂¶
　之幾也¶
子夏曰民之父母既得而聞之矣敢問何謂五至孔子¶
<pb:KR1d0071_WYG_022-23a>¶
曰志之所至詩亦至焉詩之所至禮亦至焉禮之所至¶
樂亦至焉樂之所至哀亦至焉哀樂相生是故正明目¶
而視之不可得而見也傾耳而聽之不可得而聞也志¶
氣塞乎天地此之謂五至¶
　註曰凡言至者至於民也志謂恩意也言君恩意至¶
　於民則其詩亦至也詩謂好惡之情也自此以下皆¶
　謂民之父母者善推其所有以與民共之人耳不能¶
　聞目不能見行之在胷心也　熊氏曰愛人之心誠¶
<pb:KR1d0071_WYG_022-23b>¶
　切則形於咏歌莫非慈祥極至之言故詩至焉既發¶
　於言則施之於事者必實而品節立軌物彰自可範¶
　民於有序而禮至矣禮至則政教不乖乎事理人情¶
　而至和洋溢故樂至焉樂至則樂民之深者自憂民¶
　之害無所不用其極故哀至焉然樂民之樂者民亦¶
　樂其樂哀民之哀者民亦哀其哀是上下之哀樂相¶
　生也五至之事如此然所以謂之至者何五者無形¶
　與聲惟是愛民之心存焉矣目正視則明全此時功¶
<pb:KR1d0071_WYG_022-24a>¶
　化未形之法制雖正視不可見耳傾聽則聰審未宣¶
　之誥誡雖傾聽不可聞而志之存乎心氣之見乎詩¶
　皆形之為禮樂之具發之為哀樂之情充滿於天地¶
　周遍於有形有聲之處此之謂五至也¶
子夏曰五至既得而聞之矣敢問何謂三無孔子曰無¶
聲之樂無體之禮無服之喪此之謂三無子夏曰三無¶
既得畧而聞之矣敢問何詩近之孔子曰夙夜基命宥宻¶
無聲之樂也威儀逮逮不可選也無體之禮也凡民有¶
<pb:KR1d0071_WYG_022-24b>¶
喪匍匐救之無服之喪也¶
　集說曰夙早也基始也宥寛也宻寧也周頌昊天有¶
　成命篇言文王武王夙夜憂勤以肇基天命惟務行¶
　寛靜之政以安民夫政寛靜則無乖戾故以喻無聲¶
　之樂也逮逮詩作棣棣盛也選擇也邶風柏舟之篇¶
　言仁人威儀之盛自有常度不容有所選擇初不待¶
　因物以行禮而後可見故以喻無體之禮也手行為¶
　匍伏地為匐邶風谷風之篇言凡人有死喪之禍必¶
<pb:KR1d0071_WYG_022-25a>¶
　汲汲然往救助之此非為有服屬之親特周救其急¶
　耳故以喻無服之喪也¶
子夏曰言則大矣美矣盛矣言盡於此而已乎孔子曰¶
何為其然也君子之服之也猶有五起焉¶
　疏曰服習也言君子習此三無猶有五種起發其義¶
子夏曰何如孔子曰無聲之樂氣志不違無體之禮威¶
儀遲遲無服之喪内恕孔悲無聲之樂氣志既得無體¶
之禮威儀翼翼無服之喪施及四國無聲之樂志氣既¶
<pb:KR1d0071_WYG_022-25b>¶
從無體之禮上下和同無服之喪以畜萬邦無聲之樂¶
日聞四方無體之禮日就月將無服之喪純德孔明無¶
聲之樂氣志既起無體之禮施及四海無服之喪施于¶
孫子¶
　熊氏曰君子行此無聲之樂始而欲平躁釋使氣志¶
　皆和而無乖違不違則此心之和常存故曰得既得¶
　則涵泳從容太和在我故曰從如此則名譽著聞故¶
　曰日聞日聞不已則氣志之在我者必將益勵其和¶
<pb:KR1d0071_WYG_022-26a>¶
　方興未艾盖既享天下之名必思保天下之治也無¶
　體之禮而威儀舒徐而遲遲然遲恐失之怠故繼之¶
　以肅敬而翼翼惟威儀得中則事上接下皆無所乖¶
　戾故曰和同愈久愈大故曰日就月將愈大則及於¶
　四海之逺矣無服之喪始而内存仁愛非内恕孔悲¶
　乎仁者愛人故繼之以施及四國由是愈推愈廣合¶
　天下皆在容保中故畜萬邦此徳之畜萬邦者至純¶
　無間豈不孔明乎孔明者不息也息則昧矣不息則¶
<pb:KR1d0071_WYG_022-26b>¶
　悠逺故施於孫子¶
子夏曰三王之徳参於天地敢問何如斯可謂参於天¶
地矣孔子曰奉三無私以勞天下子夏曰敢問何謂三¶
無私孔子曰天無私覆地無私載日月無私照奉斯三¶
者以勞天下此之謂三無私其在詩曰帝命不違至於¶
湯齊湯降不遲聖敬日齊昭假遲遲上帝是祗帝命式¶
于九圍是湯之徳也¶
　集說曰三王之徳参於天地盖古語故子夏舉以為¶
<pb:KR1d0071_WYG_022-27a>¶
　問詩商頌長發之篇孔子引之以證湯無私之徳則¶
　禹及文武可例矣嚴氏曰商自契以來天命所向未¶
　嘗去之然至湯而後與天齊謂王業至此而成天命¶
　至此而集天人適相符合也湯之謙抑所以自降下¶
　者甚敏而不遲故聖敬之徳日以躋升也徳日新又¶
　日新是聖敬日躋之盛即文王之純亦不已也其昭¶
　格於天遲遲甚緩言湯無心於得天也無所覬倖一¶
　唯上帝之敬其誠專一然天自命之以為法於天下¶
<pb:KR1d0071_WYG_022-27b>¶
　使為王也¶
天有四時春秋冬夏風雨霜露無非教也地載神氣神¶
氣風霆風霆流形庶物露生無非教也¶
　熊氏曰此言天地之無私也天以氣運於上春秋執¶
　生殺之機冬夏極隂陽之用風雨之發生霜露之肅¶
　殺無非天道至公之教也地順承天變化之神與隂¶
　陽之氣但見神氣散而為風薄而為霆風行而植物¶
　之甲者拆霆震而動物之蟄者蘓是風霆流行而成¶
<pb:KR1d0071_WYG_022-28a>¶
　形斯庶物呈生而可見無非地道至公之教也教者¶
　因物付物而曲成之有不令而行不言而喻之化也¶
清明在躬氣志如神耆欲將至有開必先天降時雨山¶
川出雲其在詩曰嵩髙維嶽峻極于天維嶽降神生甫¶
及申維申及甫為周之翰四國于蕃四方于宣此文王¶
之德也¶
　註曰清明在躬氣志如神謂聖人也耆欲將至謂其¶
　王天下之期將至也神有以開之必先為之生賢知¶
<pb:KR1d0071_WYG_022-28b>¶
　之輔佐若天將降時雨山川為之先出雲矣峻髙大¶
　也翰幹也言周道將興五嶽為之生賢輔佐仲山甫¶
　及申伯為周之幹臣天下之蕃衛宣徳於四方以成¶
　其王功此文武之徳也是文王武王奉天地無私之¶
　徳也此宣王詩也文武之時其徳如此而詩無以言¶
　之取類以明之　程子曰清明在躬氣志如神貴熟¶
　藍田吕氏曰孟子云中天下而立定四海之民君子¶
　樂之所謂耆欲¶
<pb:KR1d0071_WYG_022-29a>¶
三代之王也必先其令聞詩云明明天子令聞不已三¶
代之徳也¶
　疏曰必先其令聞者所以王天下者必父祖未王之¶
　前先有令聞也詩大雅江漢之篇記者之意謂三代¶
　之王也父祖及身令聞不休已故云三代之徳也子¶
　夏問三王孔子唯云湯與文武不稱夏者以夏承禹¶
　後為天下治水過門不入無私事明但殷周以戰爭¶
　而取天下恐其有私故特舉湯與文武也¶
<pb:KR1d0071_WYG_022-29b>¶
弛其文徳協此四國大王之徳也子夏蹶然而起負牆¶
而立曰弟子敢不承乎¶
　註曰弛施也協和也大王文王之祖周道將興始有¶
　令聞承奉承不失隊也起負牆者所問竟辟後來者¶
　　應氏曰嵩髙生賢本於文武徳洽四國始於大王¶
　其積累豈一日哉¶
　¶
　禮記述註卷二十二¶

